---
title: "Regulamin"
---

## 1. Przeznaczenie przedmiotu

Programowanie 3 – zaawansowane jest obowiązkowym przedmiotem dla studentów kierunku Informatyka i Systemy Informacyjne na semestrze 3. Celem przedmiotu jest zapoznanie studentów z zaawansowanymi zagadnieniami programowania oraz praktycznymi narzędziami do automatyzacji budowania rozwiązań czy kontroli wersji, a także rozwijanie umiejętności w zakresie programowania obiektowego.

## 2. Prowadzenie zajęć

Przedmiot składa się z wykładu i laboratorium.

W ramach kursu przewidziane jest 15 zajęć wykładowych oraz 15 zajęć laboratoryjnych. Zajęcia odbywają się zgodnie z harmonogramem podanym na stronie przedmiotu.

## 3. Materiały do przedmiotu

- Materiały dostarczane w trakcie wykładu (np. slajdy, fragmenty kodu)
- Literatura i dokumentacja podana na wykładzie

## 4. Obecność na zajęciach

Obecność na wykładach nie jest obowiązkowa, ale zalecana ze względu na ścisłe powiązanie omawianego materiału z laboratorium.

Obecność na zajęciach laboratoryjnych jest obowiązkowa. W przypadku nieobecności na zajęciach student otrzymuje 0 punktów za aktywności realizowane na zajęciach, na których był nieobecny.

Nieobecność uznawana jest za usprawiedliwioną po okazaniu prowadzącemu zajęcia zwolnienia lekarskiego. W szczególnych przypadkach koordynator przedmiotu może uznać nieobecność spowodowaną innymi przyczynami za usprawiedliwioną.

Dopuszczalne są maksymalnie 3 nieobecności na zajęciach laboratoryjnych, większa liczba nieobecności skutkuje niezaliczeniem przedmiotu.

## 5. Weryfikacja osiągnięcia efektów uczenia się

Laboratorium składa się z:
- 8 warsztatów
- 1 projektu
- 7 zadań laboratoryjnych

Ocenie podlega również jakość kodu. Za rozwiązania niewydajne, niekompilujące się, naruszające zasady programowania obiektowego i dobrego stylu programowania prowadzący może przyznać mniejszą liczbę punktów.

Warunkiem uzyskania punktów jest przesłanie rozwiązania na serwer przy użyciu systemu kontroli wersji git.

Rozwiązania zostaną porównane za pomocą systemu anty-plagiatowego.

Warsztaty:

- Za warsztat student może otrzymać 1 punkt.
- Na wykonanie warsztatu jest 90 minut w trakcie zajęć.
- Części rozwiązania mogą być tworzone wspólnie z prowadzącym w trakcie zajęć - te części nie podlegają kontroli systemem anty-plagiatowym, reszta rozwiązania musi być jednak stworzona samodzielnie.
- Usprawiedliwiona nieobecność upoważnia do rozwiązania warsztatu w domu w terminie 1 tygodnia na pełną ilość punktów.
- Warsztaty rozwiązywane są z użyciem systemu Arch Linux lub Windows na komputerach w laboratorium.

Projekty:

- Za projekt student może otrzymać od 0 do 8 punktów.
- Na wykonanie projektu jest 2 tygodnie od otrzymania zadania.
- Na życzenie prowadzącego student może być poproszony o zaprezentowanie przesłanego zadania na zajęciach.
- Całość rozwiązania musi zostać stworzona samodzielnie.

Zadania laboratoryjne:

- Za zadanie laboratoryjne student może otrzymać od 0 do 12 punktów.
- Na wykonanie zadania laboratoryjnego jest 90 minut w trakcie zajęć.
- Całość rozwiązania musi zostać stworzona samodzielnie.
- Zadanie laboratoryjne jest podzielone na etapy. Punkty za każdy etap podane są w treści zadania. Etapy muszą być wykonywane w wyznaczonej kolejności.
- Każdy etap jest sprawdzany i oceniany na zajęciach.
- Usprawiedliwiona nieobecność upoważnia do rozwiązania zadania laboratoryjnego w domu w terminie 1 tygodnia i otrzymania za niego punktów przeliczeniowych na koniec semestru. Punkty przeliczeniowe są obliczane na podstawie średniego wyniku pozostałych studentów za to zadanie (S1), średniego wyniku studenta z pozostałych zadań (S2) i wyniku z zadania laboratoryjnego rozwiązanego w domu (S3). Liczba punktów określona jest wzorem: (S1 + S2) / 2 * S3 / 12.
- Zadania laboratoryjne rozwiązywane są z użyciem systemu Arch Linux lub Windows na komputerach w laboratorium.

## 6. Pomoce dopuszczone do użycia podczas weryfikacji osiągnięcia efektów uczenia się

W czasie rozwiązywania zadań projektowych i laboratoryjnych można korzystać z własnych materiałów, dokumentacji systemowej oraz Internetu jednak tak, by oceniana praca była dziełem samodzielnym - w szczególności niedozwolone jest używanie rozwiązań opartych o AI, jak chat GPT, Github Copilot, Google Gemini i podobnych.

W rozwiązaniach używać można dowolnych fragmentów publicznie dostępnych kodów źródłowych, pod warunkiem że nie stanową one rozwiązania znacznej części zadania i zostaną w jasny sposób oznaczone wraz z podaniem odniesienia do źródła, z którego pochodzą. Materiały pochodzące z Internetu muszą być zrozumiałe dla studenta, a student powinien być w stanie wyjaśnić działanie skopiowanego kodu.

## 7. Zasady zaliczenia przedmiotu i wystawiania oceny końcowej

W celu uzyskania zaliczenia wymagane jest uzyskanie ponad 50 punktów łącznie.

Skala ocen:

\[0, 50\] punktów - 2,0 (niedostateczny)  
\(50, 60\] punktów - 3,0 (dostateczny)  
\(60, 70\] punktów - 3,5 (dość dobry)  
\(70, 80\] punktów - 4,0 (dobry)  
\(80, 90\] punktów - 4,5 (ponad dobry)  
\(90, 100\] punktów - 5,0 (bardzo dobry)

## 8. Termin i tryb ogłaszania ocen

Zadania laboratoryjne i warsztaty oceniane są na bieżąco podczas zajęć. Punkty z tychże są umieszczane w USOSie najpóźniej 7 dni po zajęciach.

Warsztaty z przedłużonym terminem oddania i projekty są oceniane przez prowadzącego w terminie tygodnia od otrzymania rozwiązania. W tych przypadkach punkty są umieszczane w USOSie najpóźniej 7 dni po ocenie.

Ocena końcowa wystawiana będzie w USOSie w ciągu 7 dni od opublikowania wyników ostatniego laboratorium.

## 9. Zasady powtarzania zajęć z powodu niezaliczenia przedmiotu

Osoba, która nie zaliczyła przedmiotu, musi powtórzyć całość przedmiotu i przystąpić do wszystkich zaliczeń. Nie ma możliwości przepisywania punktów cząstkowych z poprzednich semestrów.

## 10. Inne

W nieuwzględnionych przypadkach obowiązuje regulamin studiów.
